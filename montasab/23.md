---
title: >-
    شمارهٔ ۲۳
---
# شمارهٔ ۲۳

ببین هلال محرم بخواه ساغر راح
که ماه امن و امان است و سال صلح و صلاح
نزاع بر سر دنیای دون گدا نکند
به پادشه بنه ای نور دیده کوی فلاح
عزیز دار زمان وصال را کان دم
مقابل شب قدر است و روز استفتاح
بیار باده که روزش به خیر خواهد بود
هر آن که جام صبوحی نهد چراغ صباح
کدام طاعت شایسته آید از من مست
که بانگ شام ندانم ز فالق الاصباح
دلا تو غافلی از کار خویش و می ترسم
که کس درت نگشاید چو گم کنی مفتاح
به بوی وصل چو حافظ شبی به روز آور
که بشکفد گل بختت ز جانب فتاح
زمان شاه شجاع است و دور حکمت و شرع
به راحت دل و جان کوش در صباح و رواح
