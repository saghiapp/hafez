---
_path: /حافظ-شیرازی/اشعار-منتسب/35
title: >-
    شمارهٔ ۳۵
---
# شمارهٔ ۳۵

پدید آمد رسوم بی وفایی
نماند از کس نشان آشنایی
برند از فاقه نزد هر خسیسی
کنون اهل هنر دست گدایی
کسی کاو فاضل است امروز در دهر
نمی بیند زغم یک دم رهایی
ولیکن جاهل است اندر تنعم
متاع او چو هست این دم بهایی
وگر شاعر بگوید شعر چون آب
که دل را زآن فزاید روشنایی
نبخشندش جویی از بخل و امساک
اگر خود فی المثل باشد سنایی
خرد در گوش هوشم دی همی گفت
برو صبری بکن در بینوایی
قناعت را بضاعت ساز و می سوز
در این درد و عنا چون بی نوایی
بیا حافظ به جان این پند بشنو
که گر از پا درافتی با سر آیی
