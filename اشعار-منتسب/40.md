---
_path: /حافظ-شیرازی/اشعار-منتسب/40
title: >-
    شمارهٔ ۴۰
---
# شمارهٔ ۴۰

شب از مطرب که دل خوش باد وی را
شنیدم ناله جانسوز نى را
چنان در سوز من سازش اثر کرد
که بى رقت ندیدم هیچ شی را
حریفى بد مرا ساقى که در شب
ز زلف و رخ نمودى شمس وفى را
چو شوقم دید در ساغر مى افزود
بگفتم ساقى فرخنده پى را
رهانیدى مرا از قید هستى
چو پیمودى پیاپى جام مى را
حماک الله عن شر النوایب
جزاک الله فى الدارین خیرا
چو بی خود گشت حافظ کى شمارد
به یک جو ملکت کاووس کى را
