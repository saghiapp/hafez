---
_path: /حافظ-شیرازی/اشعار-منتسب/42
title: >-
    شمارهٔ ۴۲
---
# شمارهٔ ۴۲

تا جمالت عاشقان را زد به وصل خود صلا
جان و دل افتاده اند از زلف و خالت در بلا
آنچه جان عاشقان از دست هجرت مى کشد
کس ندیده در جهان جز کشتگان کربلا
ترک ما گر مى کند رندى و مستى جان من
ترک مستورى و زهدت کرد باید اولا
وقت عیش و موسم شادى و هنگام طرب
پنجروز ایام عشرت را غنیمت دان دلا
حافظا گر پایبوس شاه دستت مى دهد
یافتى در هر دو عالم رتبت عز و علا
